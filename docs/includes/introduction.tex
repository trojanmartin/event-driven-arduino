
Mikrokontroléry sa dnes nachádzajú v obrovskom množstve zariadení, ktoré denno-denne používame. Nájdeme ich od inteligentných hodiniek, cez práčku až po rôzne senzory merajúceho vplyvy okolia,
v ktorom sa nachádzajú. Ich úlohou je zber dát a ich následne spracovanie, prípadne odoslanie do iného externého systému. To sa často deje v pravidelných časových intervaloch. Komunikácia
so senzormi môže byť zabezpečená pomocou prerušení mikrokontroléra. Vývoj softvéru podporujúceho všetky spomínané funkcionality nemusí byť jednoduchou záležitosťou. Programátor musí počítať
s možnosťou prijatia dát v ktoromkoľvek okamihu behu aplikácie. Ak v danej chvíli program vykonáva inú aktivitu, mohlo by dôjsť k strate dát a tým k znehodnoteniu celej práce aplikácie. Preto
sa na komunikáciu s periférnymi zariadeniami, prípade na časovo kritické operácie využívajú prerušenia mikrokontroléra. Ich konfigurácia však býva veľmi komplikovaná.  Popri internej
komunikácii mikrokontroléra, programátor musí počítať aj so spracovaním dát a taktiež s prípadnou nedostupnosťou externého systému. Jedným z riešení ako udržať zdrojový kód aplikácie
prehľadným a udržiavateľným je pomocou udalosťami riadeného programovania. Jednou z jeho variácií je modelovanie programu pomocou stavových automatov. Akákoľvek zmena vygeneruje udalosť,
na základe ktorej sa program pomocou stavového automatu rozhodne aká akcia bude nasledovať. To programátorom umožňuje sústrediť sa na funkčnú časť riešenia, a tým zrýchliť a zjednodušiť proces
vývoja celej aplikácie. Kombináciou generovania udalostí pomocou prerušení a použitím udalosťami riadeného programovania môže vzniknúť mocný nástroj na rýchlu tvorbu aplikácií určených
pre mikrokontroléry. V tejto diplomovej práci sa preto budeme venovať vývoju softvérovej knižnice, ktorá spomínaný spôsob písania kódu programátorom umožní. V jednotlivých kapitolách
diplomovej práce sa pozrieme na mikrokontroléry s dôrazom na ich prerušenia a prerušenia časovačov. Neskôr na formálnu definíciu stavových automatov a ich využitím v softvérom vývoji. Súčasťou
práce bude aj predstavenie a zhodnotenie existujúcich riešení. Predstavíme aj platformu Arduino, pretože vývoj knižnice bude prebiehať na mikrokontroléry Arduino Mega 2560 s architektúrou AVR.
V poslednej časti práce opíšeme vyvinuté riešenie a porovnáme ho s predstavenými existujúcimi riešeniami.